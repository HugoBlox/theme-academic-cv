---
author:
- APAZAF
title: |
    Regolamento della Grande Battaglia di Palle di Neve
math: false
share: false
# markup: mmark
url_pdf: /it/rules/gbpn-rules.pdf
# can be compiled into pdf with the script /scripts/generate_rules_pdf.sh
---


Principia
=========

Primo

:   L'obiettivo della Grande Battaglia di Palle di Neve è il
    divertimento.

Secondo

:   Ci si diverte senza farsi male.

Terzo

:   L'ambiente che ci ospita deve essere rispettato e lasciato nello
    stesso stato in cui lo abbiamo trovato (detto anche: chi ama le
    palle di neve non lascia tracce).

Quarto

:   La Grande Battaglia di Palle di Neve si tiene all'insegna della
    sportività e dell'onestà.

Quinto

:   Le palle di neve sono le uniche munizioni ammesse.

Regolamento
===========

1.  Durante lo svolgimento della battaglia è vietato funchionciare in
    avanti.

1.  Il numero dei partecipanti della Grande Battaglia di Palle di Neve è
    settordici.

1.  Si combatte divisi in due squadre, ciascuna delle quali è
    rappresentata da un colore, che sarà comunicato a tempo debito. Ogni
    giocatore è tenuto ad avere un capo di vestiario o una fascia del
    colore della propria squadra; non è consentito avere alcunché
    addosso del colore della squadra avversaria. Le due squadre hanno lo
    stesso numero di giocatori (all'occorrenza si applicherà il metodo
    Salomone).

1.  Il gioco è del tipo "ruba la bandiera", cioè: una squadra vince se
    riesce ad avere entrambe le bandiere presenti nella propria base
    nello stesso momento.

1.  È vietato insultare i dodo.

1.  La bandiera è composta da un'asta lunga almeno 2 m e da un drappo di
    misure almeno 0.3 × 0.4 m², riportante il colore della
    squadra ed eventualmente il suo stemma.

1.  È vietato fabbricare autonomamente neve in loco; cionondimeno è
    concesso portare della neve da casa, purché abbia la stessa
    composizione chimica e struttura cristallina della neve autoctona.
    Ciò verrà verificato seguendo i metodi presentati da
    Matzl e Schneebeli, 2010.

1.  Un giocatore muore quando viene colpito da una palla di neve. È
    severamente vietato morire in altro modo, così come fingere di morire.

1.  Le palle di neve devono essere sufficientemente compatte affinché
    non possano sussistere dubbi riguardo all'essere colpito o meno.
    Inoltre, la validità di una palla di neve viene immediatamente meno
    quando tocca il suolo, alberi, animali di passaggio, morti e non
    partecipanti alla battaglia.

1. Quando un giocatore muore deve recarsi in uno dei luoghi neutrali
    anticipatamente sì preposti, quindi tornare alla propria base. Solo
    allora potrà partecipare di nuovo alla battaglia. I morti devono
    farsi riconoscere come tali, e non possono comunicare con i compagni
    o gli avversari se non per palesare la propria morte. I morti non
    possono depositare armi o oggetti, se non all'istante e nel luogo
    della propria triste dipartita.

1. Nessun giocatore può essere depositario al contempo di entrambe le
    bandiere.

1. Una volta che un giocatore ha catturato la bandiera avversaria, non
    se ne può separare fino a che essa non viene piantata nella propria
    base o egli muore. In quest'ultimo caso, egli deve piantare la
    bandiera in terra al momento della morte.

1. Parimenti, un giocatore che ha recuperato la propria bandiera non se
    ne può separare finché non la ha riportata alla base. In caso di
    morte deve immediatamente piantarla nel terreno. Non la può
    nascondere.

1. Il trasporto della bandiera deve essere evidente: la bandiera
    trasportata deve essere mantenuta verticale e quanto più visibile
    possibile.

1. È consentito l'uso di armi
    atte a lanciare palle di neve, purché a propulsione esclusivamente
    umana (per i pignoli, questo significa che la reazione chimica che
    fornisce l'energia trasmessa alla palla deve avvenire all'interno
    del corpo di uno dei giocatori). Ad esempio, una fionda o una
    catapulta vanno bene, mentre un bazooka a esplosione o un'arma a
    batteria no.

1. È vietato scavare tunnel che perforino la litosfera, in quanto il
    magma potrebbe sciogliere le nevi e precludere il divertimento
    altrui.

1. Tutti gli strumenti, le armi e gli scudi devono portare i colori
    della propria squadra, e non possono essere utilizzati, toccati o
    nascosti da membri della squadra avversaria. Lo scontro scudo contro
    scudo è permesso.

1. È permesso uno scudo grande per squadra (max 1.5 × 1.0 m²).

1. È permesso uno scudo piccolo per giocatore (max 0.3 × 0.3 m²).

1. È vietato ogni tipo di incantesimo d'appello.

1. È severamente vietato bollire capre nel latte delle loro madri.

1. Sono permessi sino a due mezzi inanimati di trasporto per ciascuna
    squadra, quali bob o slitte. Tale mezzi possono anche essere
    utilizzati come scudi o come fortificazione e sono considerati come
    tale ai fini della protezione. Essi non vengono conteggiati ai fini
    della limitazione di un singolo scudo grande per squadra. I mezzi
    non devono eccedere le dimensioni di 1.0 × 0.8 m². I morti
    possono utilizzare i mezzi.

1. Mezzi inanimati di trasporto personale, quali sci o scarponi a
    molla, sono permessi. Essi non possono essere utilizzati come
    protezione in nessun caso, ma è permesso il loro utilizzo come armi
    atte a lanciare palle di neve.

1. È vietato ogni tipo di mezzo di trasporto animato, quali asini o
    cavalli, così come ogni mezzo di trasporto la cui propulsione non
    sia esclusivamente umana (vedasi punto 15).

1. All'inizio della Battaglia sarà concesso del tempo alle squadre per
    fortificare la propria base a proprio piacimento. A questo scopo è
    possibile utilizzare attrezzi come vasi da fiori o cestini.

1. Oltre alle armi e agli scudi, ogni giocatore può trasportare altri
    oggetti a propria discrezione (purché sempre a propulsione umana)
    quali strumenti per preparare palle di neve, o un secchio pieno di
    palle di neve o un ventaglio francese del diciassettesimo secolo.
    Tali oggetti, se colpiti da una palla di neve regolamentare, causano
    la morte dell'utilizzatore, o degli utilizzatori nel caso di oggetti
    utilizzati da più persone contemporaneamente. Per giudicare se
    l'oggetto è stato colpito o meno, ci si affida al giudizio onesto e
    imparziale di coloro che hanno potuto assistere all'evento.

1. Il merito di qualsiasi scoperta scientifica o innovazione
    tecnologica effettuata nell'ambito della Grande Battaglia di Palle
    di Neve deve essere attribuito a tutti i partecipanti, in primis ad
    APAZAF.

1. La dimensione del campo di gioco verrà decisa prima della Battaglia
    in base all'insindacabile volere di APAZAF.

1. È vietato ogni tipo di contatto fisico tra membri di squadre
    avversarie, tranne i bacini. _Aggiunta per il 2022: ricordiamo a tutti che le norme vigenti volte a contenere la pandemia devono essere osservate da tutti i partecipanti._

1. Le pandemie sono severamente vietate.

1. È vietato danneggiare oggetti della squadra avversaria, se non
    inavvertitamente tramite il lancio di palle di neve da una distanza
    non sospetta.

1. Sono vietate le valanghe. Eventuali valanghe che desiderassero
    transitare sul campo di battaglia durante la Battaglia debbono
    notificare APAZAF con congruo anticipo per permettere un'adeguata
    pianificazione dell'evento.

1. Quanto non è coperto da questo regolamento è sottoposto al buon
    senso e all'onestà di ciascuno; nel caso in cui queste
    caratteristiche dovessero mancare, il parere di APAZAF è vincolante.

1. Durante lo svolgimento della battaglia è vietato funchionciare
    all'indietro.

Durante lo svolgimento della Battaglia il presente regolamento trascende
ogni legislazione vigente, incluso se stesso.

Il regolamento è più che altro una sorta di traccia.


------

Riferimenti bibliografici
=========================

Matzl, M e M Schneebeli (2010). “Stereological measurement of the specific surface area
of seasonal snow types: Comparison to other methods, and implications for mm-scale
vertical profiling”. In: _Cold Regions Science and Technology_ 64.1, pp. 1–8.
